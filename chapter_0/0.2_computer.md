# কম্পিউটার

কম্পিউটার শব্দটার সাথে আমরা সবাই কম বেশি পরিচিত। এমনকি আমরা যারা জীবনে কম্পিউটার একবারের জন্য হলেও দেখিনি তারাও হয়ত কোনো না কোনো ভাবে এর  কাছাকাছি আসছি। আসলে যখন এই লিখাটি পড়ছেন, খুব সম্ভবত আপনি কম্পিউটার বা মোবাইল ফোন ব্যবহার করেই এই লিখাটি পড়ছেন। কারণ এই লিখাটি বই আকারে প্রকাশ করার কোনো ইচ্ছা লেখকের নেই। তাহলে নিশ্চিত করে বলা যায় আপনি ইতিমধ্যে যেকোনো ধরণের একটি কম্পিউটার সংস্পর্শে এসেছেন। 

আপনি হয়তো প্রশ্ন করবেন, মোবাইল ফোন কিভাবে কম্পিউটার হল? অথবা মোবাইল ফোন কি কম্পিউটার? উত্তর হচ্ছে হ্যা, মোবাইল ফোনও এক জাতীয় কম্পিউটার। এমনকি আপনার ব্যবহার করা ক্যালকুলেটর ও ছোটোখাটো একটি কম্পিউটার। 

এখন প্রশ্ন হল কম্পিউটার কি?  আমরা যদি অবিধান বা ডিকশনারী থেকে জানতে চাই যে কম্পিউটার কি তাহলে সেখানে আমরা পাব যে এটা একটি গণনার যন্ত্র। গণনা বলতে এখানে বোঝানো হয়েছে যে এটা শুধু যোগ, বিয়োগ, পূরণ, ভাগ এইগুলো করতে পারে।  সেই  সংজ্ঞা অনুসারে আমরা অনেকেই কিন্তু ভাবতে শুরু করছি যে একটি ক্যালকুলেটর ও একটি কম্পিউটার, ঠিক, আমাদের  ব্যাবহার করা ক্যালকুলেটর ও কিন্তু ছোট-খাটো একটি কম্পিউটার।  কিন্তু আমরা যদি এখন আমাদের আধুনিক কম্পিউটার এর দিকে তাকাই তাহলে দেখতে পাবো যে কম্পিউটার একটি গণন যন্ত্র থেকে অনেক বেশি কিছু। 

কম্পিউটার এর একদম বেসিক/সাধারণ ক্ষমতা কিন্তু গণনা করা, অর্থাৎ কয়েকটা সংখ্যাকে যোগ, বিয়োগ, পূরণ, ভাগ করা।  আর এই কতগুলো বেসিক ক্ষমতাকে কাজে লাগিয়ে আমরা কম্পিউটার দিয়ে আমরা ফেসবুকে বন্ধুর ছবিতে লাইক দিয়ে আসি, মোবাইল ফোনে গেম খেলি, ইউটিউবে ভিডিও দেখি, মোবাইল ফোন দিয়ে ছবি তুলি, অথবা দূরের কোনো বন্ধুর সাথে ভিডিও কলে কথা বলি।  আরো অনেক জটিল জটিল কাজ করতে পারি।  কম্পিউটার নিয়ন্ত্রিত ড্রোন দিয়ে আমরা ছবি তুলতে পারি বা ঘন্টার ঘন্টার পর ঘন্টা শত্রু পক্ষের আকাশে নজরদারি করতে পারি, বিশাল একটি উড়োজাহাজকে নিয়ন্ত্রণ করতে পারি, চাঁদে/মঙ্গল  গ্রহে কম্পিউটার নিয়ন্ত্রিত রকেট পাঠাতে পেরেছি আমরা।  এইরকম হাজার হাজার কাজ আমরা কম্পিউটার সাহায্যে অনায়াসে করতে পারি। 

তাহলে শুধু কম্পিউটার এর গণনা করার ক্ষমতাকে কাজে লাগিয়ে আমরা এতো কিছু করতে পারি, কিন্তু কিভাবে? পুরো ব্যাপারটিকে ব্যাখ্যা করতে গেলে গণিত, লজিক/যুক্তি সহ বিজ্ঞান, গণিত, এবং ইঞ্জিনিয়ারিং এর অনেক শাখা এখানে চলে আসবে। এইসবের প্রত্যেকটি ব্যাখ্যা করা এইরকম ছোট টিউটোরিয়ালে সম্ভব নয়। এইসব নিয়ে হাজার হাজার বই লিখা আছে, ইন্টারনেটে হাজার পৃষ্ঠার আর্টিকেল আছে, ইউটিউবে হাজার হাজার ঘন্টার ভিডিও আছে। আপনার প্রোগ্রামিং শিক্ষার জন্য এইসব জানা একদম জরুরি নয়।  কিন্তু আপনি চাইলে এইগুলো ইন্টারনেট থেকে শিখে নিতে পারেন। 
এই লিখাটির উদ্দেশো আসলে সেগুলো ব্যাখ্যা করা নয়। 

একটি গণনার যন্ত্রকে আজকের আধুনিক কম্পিউটারে নিয়ে আসতে কম্পিউটার বিজ্ঞানীরা বিগত একশ বছর ধরে অক্লান্ত পরিশ্রম করে কম্পিউটার কে সাধারণ মানুষের ব্যবহারের উপযোগী করে তুলেছেন, এটা করার মাধ্যমে তারা কম্পিউটার কিভাবে কাজ করে সেটার অধিকাংশ  জিনিস সাধারণ মানুষের থেকে লুকিয়ে রেখেছেন। আর এই লুকানোর পুরো প্রক্রিয়াকে কম্পিউটার বিজ্ঞানের ভাষায় বলা হয় "abstraction"/ আ্যবস্ট্রাকশেন . তাই কম্পিউটার এর গণনা করার ক্ষমতা কাজে লাগিয়ে সেটা দিয়ে গেম খেলা কিংবা মুভি দেখা  অথবা মহাশুন্যে পাঠানো রকেট নিয়ন্ত্রণ  করার  উপযোগী করে তুলতে কম্পিউটার বিজ্ঞানীরা অনেক অনেক  abstraction এর আবরণ তৈরী করেছেন যাতে আমাদের মতো সাধারণ মানুষদের জটিল জটিল জিনিসগুলো নিয়ে ভাবতে না হয়।  আর এইসব abstraction পর্দার আড়ালেই লুকানো থাকে গণিত, লজিক/যুক্তি সহ বিজ্ঞান এবং ইঞ্জিনিয়ারিং এর অনেক শাখা। অনেক কম্পিউটার বিজ্ঞানী এই শাখা গুলোর একটি নিয়েই গবেষণা  করে পুরো জীবন কাটিয়ে দেন।   আর এই  abstraction পর্দা বা আবরণের কারণে আপনাকে জানতে হয়না কিভাবে আপনার কম্পিউটার মনিটর বা  মোবাইল ফোনের স্ক্রীন কাজ করে, আপনি শুধু  মনিটর বা স্ক্রীনে চোখ বুলিয়ে মুভি দেখেন, গান শুনেন, অথবা গেম খেলেন।  মোবাইলের স্ক্রিনে টাচ করেন আর স্ক্রিন আপনার একান্ত অনুগত বন্ধুর মতোই আপনার সেই স্পর্শে সাড়া দিয়ে আপনাকে ভিডিও দেখতে অথবা বন্ধুর সাথে ভিডিও কলে কথা বলিয়ে দেয়।  আমাদের বাসার সাধারণ রাউটার টিও একটি ছোটোখাটো কম্পিউটার।  আপনাকে জানতে হয় না আপনার বাসার ওয়াইফাই রাউটার কিভাবে কাজ করে, আপনি শুধু জানেন রাউটারে একটি ইন্টারনেট  এবং বিদ্যুতের কানেকশান দিলেই রাউটার থেকে ওয়াইফাই বের হবে, আর সেই ওয়াইফাই আপনি আপনার মোবাইল ফোনে, অথবা কম্পিউটারে কানেকশান নিয়ে নেন।  আমরা abstraction সম্পর্কে আরো জানতে পারবো সামনের চ্যাপ্টার গুলোতে। 

ধন্যবাদ, কম্পিউটার বিজ্ঞানীরা আমাদের  অনেক জটিল জিনিষ জানার থেকে মুক্তি দেওয়ার জন্য।  যে কেউ চাইলে ইন্টারনেট থেকে এইসব abstraction এর পর্দা বা আবরণ সম্পর্কে পুরোপুরি জেনে নিতে পারেন। 


কিন্তু আপনি প্রযুক্তি ভালোবাসেন, এটার উপর আপনি এতোই নির্ভর যে একদিন ইন্টারনেট ছাড়া অথবা মোবাইল ফোন অথবা কম্পিউটার ছাড়া আপনার জন্য খুব কষ্টকর। তাহলে আমরা আপনাকে আপনি প্রযুক্তির আরেকটি আনন্দময় জগৎ এর সাথে পরিচয় করিয়ে দিতে চাই, যেখানে আপনি শুধুই ভাববেন, আর সেই ভাবনাকে কম্পিউটারের কাজে পরিণত করবেন, আপনার ভাবনার মতোই কম্পিউটার আপনার কাজ করে দিবে।  আপনার ভাবনাকে কম্পিউটারের কাজে রূপান্তর করার জন্য করার জন্য একটি পথ/মাধ্যম দরকার, যে মাধ্যম দিয়ে কম্পিউটারকে কিছু করতে বললে সে ঠিক সেই কাজটি করে দিবে। 

একটি সমাজ বা দেশে আমরা অনেক মানুষ একত্রে বসবাস করি।  প্রতিদিন বিভিন্ন প্রয়োজনে আমাদেরকে আরেকজনের সাথে যোগাযোগ রক্ষা করতে হয়।  আর এই যোগাযোগ করার একমাত্র মাধ্যম হচ্ছে ভাষা, এই ভাষাতেই আমরা আমাদের ভাবনা আরেকজনের কাছে প্রকাশ করি। কম্পিউটারের সাথেও এইরকম যোগাযোগ রক্ষা করার মাধ্যম  হচ্ছে ভাষা, যাকে আমরা বলি কম্পিউটারের ভাষা বা প্রোগ্রামিং ল্যাংগুয়েজ। এখন আপনার যদি মনে হয় যে আমার এইরকম একটি ভাষা জানা প্রয়োজন, তাহলে আপনি ঠিক জায়গায় আসছেন। 

আর এই টিউটোরিয়ালের উদ্দেশ্যই হচ্ছে এমন একটি ভাষা--যেটি কম্পিউটার বুঝতে পারে--আপনাকে শিখানো।  আর বাংলা ভাষা ব্যবহার করেই আমরা একটি কম্পিউটার প্রোগ্রামিং ল্যাংগুয়েজ শিখবো।   এই মুহূর্তে শখানেক  কম্পিউটার প্রোগ্রামিং ভাষা/ল্যাংগুয়েজ আছে পৃথিবীতে।  কিন্তু মোটামুটি একটি প্রোগ্রামিং ল্যাংগুয়েজ আপনি ভালোভাবে বুঝতে পারলে অন্য যেকোনো প্রোগ্রামিং ল্যাংগুয়েজ আপনি খুব সহজেই নিজে নিজে শিখে নিতে পারবেন। 

# টিউটোরিয়ালটির উদ্দেশ্য
প্রোগ্রামিং শিখার মাধ্যমে প্রোগ্রামিংয়ের উপর আপনাকে জব/চাকুরী করতে হবে ব্যাপারটা এইরকম না। আপনি আপনার ব্রেইনকে অলস পড়ে থাকা বাঁচাতে প্রোগ্রামিং শিখতে পারেন। ব্রেইন অলস পড়ে থাকলে আমাদের বুদ্ধি ভিত্তিক ক্ষমতা কমে যাওয়ার গতি বেড়ে যায়, ব্রেইনে বিভিন্ন ধরণের রোগ বাসা বাঁধে। তাছাড়া প্রোগ্রামিং হচ্ছে যুক্তি এবং পরিষ্কার-পরিছন্ন চিন্তার খেলা। অনেকেই এটাকে শিল্পের সাথে তুলনা করেন, আমরাও তাদের দলের একজন। আপনি প্রোগ্রামিং থেকে শেখা থেকে যুক্তি দিয়ে চিন্তা করার ক্ষমতা পাচ্ছেন, যা আপনি বাস্তব জীবনে কাজে লাগাতে পারেন।

আপনি যদি মনে করেন এই টিউটোরিয়াল শেষ করেই আপনি লাখ লাখ টাকা আয় করতে পারবেন তাহলে আপনি ভুল জায়গায় এসেছেন।  এই টিউটোরিয়ালটির কোনো উদ্দেশ্য নেই আপনাকে টাকা কমানোর জন্য তৈরী করা।  আমাদের মূল লক্ষ্য হচ্ছে আনন্দের সাথে, আপনার অবসর সময়ে আপনাকে একটি প্রোগ্রামিং ল্যাংগুয়েজ শিখতে সাহায্য করা।  
